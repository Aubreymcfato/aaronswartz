#### Chi scrive Wikipedia?

_Post originale: [Who Writes Wikipedia?](http://www.aaronsw.com/weblog/whowriteswikipedia), dal blog Raw Thought, 04/09/2006. Traduzione di Elena Corradini._

Ho incontrato per la prima volta Jimbo Wales, il volto di Wikipedia, quando
venne a parlare a Stanford. Wales ci raccontò la storia, la tecnologia e la
cultura di Wikipedia, ma una delle cose che disse mi restò particolarmente
impressa.

«L'idea che molti hanno di Wikipedia è che si tratta di un fenomeno emergente
– la saggezza o l'intelligenza della folla, o cose simili – con migliaia e
migliaia di singoli utenti, ognuno dei quali aggiunge un pezzetto di
contenuto, da cui emerge un lavoro complessivo coerente».

Tuttavia, ci tenne a chiarire, la verità era ben diversa: di fatto le voci di
Wikipedia venivano compilate da «una comunità … un gruppo composto da poche
centinaia di volontari appassionati … tutta gente che conosco personalmente e
che si conosce fra loro». In realtà, «è piuttosto simile a un'organizzazione
tradizionale».

Ovviamente esiste una differenza fondamentale. Non solo per il pubblico, che
vuole sapere in che modo viene davvero prodotta una cosa straordinaria come
Wikipedia, ma anche per lo stesso Wales, interessato a capire come far
funzionare al meglio il sito. «Per me quest'aspetto è importante, perché passo
tantissimo tempo ad ascoltare quei quattro o cinquecento [volontari] e se...
costoro fossero soltanto un gruppo di persone che parlano... forse potrei
ignorarli tranquillamente quando butto giù le regole di scrittura», per
concentrarmi invece su «quei milioni di persone che inseriscono una riga
ciascuno».

Ma allora, davvero Wikipedia viene redatta dalla Banda dei 500? Wales decise
di fare una piccola ricerca per verificarlo, prendendo nota di quanti avevano
apportato il maggior numero di modifiche sul sito [inglese]. «Mi aspettavo di
trovare qualcosa tipo la regola dell'80-20: 80% del lavoro svolto dal 20%
degli utenti, solo perché sembra sia una percentuale alquanto frequente. Di
fatto però [la proporzione] è molto, ma molto più ridotta: è venuto fuori che
oltre il 50% delle modifiche viene fatto da appena il 7% degli utenti... 524
persone. ...E anzi i più attivi, circa il 2%, ossia 1.400 persone, sono
responsabili del 73,4% di tutte le modifiche. Il restante 25% delle modifiche,
aggiunse «era dovuto a persone che apportano minime revisioni… correggono i
dettagli minori di un evento o qualche refuso ... o cose simili».

Stanford non era l'unico posto dove Wales aveva suggerito un'osservazione
simile, che è piuttosto parte del discorso standard che propone in tutto il
mondo. «È un gruppo di circa mille persone a essere veramente importante», [ci
disse a Stanford](https://archive.org/details/HowardRheingoldIFTFStanfordHuman
itiesLabJimmyWales). «C'è questa comunità molto unita che, di fatto, produce
la gran parte delle modifiche», spiegò all'[Oxford Internet
Institute.](http://webcast.oii.ox.ac.uk/?view=Webcast&ID=20050711_76)

«Si tratta di un gruppo composto tra le mille e le duemila persone», confermò
al pubblico del [GEL 2005.](http://vimeo.com/4082784) Questi sono i tre
interventi a cui ho assistito personalmente, ma Wales ne ha fatti altre
centinaia con affermazioni analoghe.

Gli studenti di Stanford apparivano scettici. Wales aveva contato soltanto la
quantità di modifiche – il numero di volte che un utente aveva cambiato
qualcosa per poi cliccare su “salva”. Sarebbe stato forse diverso se avesse
contato la quantità di testo inserita da ciascun utente? Wales disse che lo
avrebbe fatto «nella revisione successiva», ma era sicuro che «i miei dati
saranno ancor più convincenti», perché non avrebbe conteggiato le modifiche
per vandalismo e altri cambiamenti che poi erano stati rimossi.

Wales presenta queste affermazioni come qualcosa di confortante. Non
preoccupatevi, dice al mondo, Wikipedia non è così scioccante come si crede.
In realtà non differisce granché da qualsiasi altro progetto: un piccolo
gruppo di colleghi che lavorano insieme per uno scopo comune. Ma se ci
pensiamo bene, però, è la visione delle cose proposta da Wales ad apparire ben
più scandalosa: è stato solo un migliaio di persone ad aver compilato
gratuitamente la più grande enciclopedia al mondo in quattro anni? Sarà mica
vero?

Visto che sono un tipo curioso e scettico, ho deciso di compiere qualche
ricerca. Ho preso una voce a caso (“Alan Alda”) per vedere come era stata
scritta. Oggi la [pagina [inglese] su Alan
Alda](http://en.wikipedia.org/w/index.php?title=Alan_Alda&oldid=72331810) è
abbastanza standard: un paio di foto, diverse sezioni, notizie di contesto e
una serie di link. Ma quando venne [creata per la prima
volta](http://en.wikipedia.org/w/index.php?title=Alan_Alda&oldid=234091),
comprendeva appena due frasi: «Alan Alda è un attore divenuto famoso per aver
impersonato Hawkeye Pierce nella serie televisiva MASH. Recentemente
interpreta ruoli di uomini sensibili in film drammatici». Quali i passaggi per
arrivare da questa prima versione a quella attuale?

Modifica dopo modifica, ne ho visualizzato l'evoluzione. I cambiamenti che ho
visto possono essere raggruppare in tre nuclei. Un piccolissimo numero –
all'incirca 5 su quasi 400 – erano “atti di vandalismo" di gente confusa o
maliziosa che aggiungeva cose che semplicemente non c'entravano nulla, seguite
da qualcuno che poi le eliminava. Per la gran parte si trattava di piccole
revisioni: persone che sistemavano i caratteri, la formattazione, i link, le
categorie, e così via, rendendo la voce un po' più godibile senza però
aggiungere granché d'importante. Infine, una quantità di modifiche assai più
ridotta rivelava le novità vere e proprie: un paio di frasi o di paragrafi con
nuove informazioni aggiunte man mano alla pagina.

Sembra che secondo Wales in gran parte gli utenti facciano le prime due cose
(vandalismi o piccole correzioni), mentre sarebbe il gruppo principale dei
Wikipediani a stilare il nucleo portante dell'articolo. Ma ho scoperto anche
altro. Quasi sempre, quando trovavo una modifica sostanziale, ho potuto
verificare che l'autore non era un utente attivo del sito. In genere, questi
avevano apportato meno di 50 modifiche (tipicamente circa 10), e di solito su
pagine correlate. La maggior parte non aveva neppure pensato ad aprirsi un
proprio account.

Per una ricerca più approfondita, decisi di ricorrere a un sistema in rete più
potente per scaricarvi una copia degli archivi di Wikipedia. Poi ho compilato
un programmino per verificare in dettaglio ogni modifica e calcolarne il
contenuto che rimaneva nella versione più recente [[dettagli
tecnici:](http://www.aaronsw.com/weblog/whowriteswikipedia_fn2) ho scaricato
una copia del file enwiki-20060717-pages-meta-history.xml.bz2, l'ho scomposto
in diverse pagine, ripetendo l'operazione sulle revisioni e applicando
ripetutamente a ogni revisione e all'ultima versione il comando Python
difflib.SequenceMatcher.find\_longest\_match. Ho usato quest'ultimo perché
get\_matching\_blocks non gestiva bene i blocchi di informazione
riorganizzati. E ho contato soltanto i caratteri che non erano già stati
riconosciuti nella versione precedente.]

Invece di contare le modifiche, come aveva fatto Wales, ho contato il numero
di lettere che un utente aveva realmente corretto nella versione attuale della
pagina.

Contando soltanto le modifiche, risulta che i maggiori contributori
all'articolo di Alan Alda (7 dei primi 10) erano utenti più incalliti, (tutti
tranne 2) che avevano già apportato migliaia di cambiamenti al sito in
generale. Infatti il n.4 aveva prodotto oltre 7.000 modifiche e il n.7 più di
25.000. In altre parole, se si segue il metodo di Wales, i risultati sono
quelli di Wales: la maggior parte dei contenuti sembra essere prodotto da
pochi utenti assai attivi.

Contando però le singole lettere, il quadro cambia totalmente: pochi tra gli
autori (2 dei primi 10) sono utenti registrati e la maggior parte (6 dei primi
10) hanno curato meno di 25 modifiche nell'intero sito. Ovvero, il n.9 ha
fatto esattamente una modifica – questa! Con un sistema di calcolo più
ragionevole

– cioè nella «nella revisione successiva» a cui si riferiva lo stesso Wales i
– risultati vengono completamente ribaltati.

Non ho risorse sufficienti per ampliare questi calcoli sull'intero sito di
Wikipedia (che comprende oltre 60 milioni di modifiche!), ma li ho verificati
su diversi articoli selezionati casualmente e i risultati sono stati
abbastanza simili. Per esempio, la maggior parte della voce relativa alla
“Anaconda” è stata inserita da un utente che ha fatto soltanto due modifiche
all'articolo (e appena 100 sull'intero sito). Al contrario, la maggior parte
delle modifiche sono dovute a un altro utente che non ha inserito nuovi
contenuti rispetto alla versione finale (le modifiche erano tutte relative a
cancellazioni e spostamenti di parti di testo).

Se mettiamo insieme questi risultati, la questione diventa chiara: un utente
esterno fa una modifica aggiungendo una serie di informazioni, poi altri
utenti più interni procedono agli ulteriori aggiustamenti ricucendo e
riformattando il testo. Inoltre, questi ultimi accumulano migliaia di
modifiche facendo cose come cambiare il nome di una categoria in tutto il sito
– quel tipo di cose che soltanto gli utenti più fedeli hanno profondamente a
cuore. Ne consegue che sembrano costoro a curare la maggior parte delle
modifiche. Ma in realtà sono gli utenti esterni a compilare quasi tutti i
contenuti.

E pensandoci bene, questo quadro è perfettamente logico. Non è certo facile
compilare le voci di un'enciclopedia. Per fare un lavoro che si possa dire
decente, bisogna avere un'ottima conoscenza riguardo a una notevole e
ampia varietà di discipline. È già difficile riuscire a scrivere così tanto, ma
diventa impossibile fare tutte le necessarie ricerche di supporto

D'altra parte, ciascuno di noi impara a conoscere piuttosto bene, per un
motivo o per l'altro, qualcosa di poco noto in giro. Così decidiamo di
condividerlo, facendo clic sul link “modifica (edit)” e aggiungendo un paio di
paragrafi su Wikipedia. Al contempo, un piccolo gruppo di utenti è
particolarmente appassionato a Wikipedia, avendo fatto proprie le modalità
operative e la sintassi speciale, passando il tempo a sistemare i contributi
di tutti gli altri.

Altre enciclopedie operano in modo analogo, pur se su scala minore: un ampio
numero di persone scrive articoli su argomenti che conoscono bene, mentre uno
staff ristretto li formatta in un contesto unitario. Chiaramente, questo
secondo gruppo riveste parecchia importanza – è grazie a loro che le
enciclopedie si presentano in maniera coerente – ma è alquanto esagerato
sostenere che sono loro a scrivere i contenuti dell'enciclopedia. È logico
pensare che i responsabili della Britannica si preoccupino più degli autori
che dei revisori delle loro voci.

Lo stesso dicasi per Wikipedia. Anche se tutti i revisori lasciassero il
progetto domattina, Wikipedia avrebbe comunque un valore incommensurabile. Per
la maggior parte, la gente la usa perché contiene le informazioni che stiamo
cercando, non perché ha un aspetto coerente. Sicuramente non sarebbe così ben
fatta, ma probabilmente quanti hanno a cuore queste cose (come il
sottoscritto) si farebbero avanti per prendere il posto di chi ha abbandonato
il progetto. Sono i revisori ad aiutare gli autori, non viceversa.

Tuttavia, Wales ha ragione su un punto. Questo fatto ha implicazioni enormi
sulle decisioni operative. Se Wikipedia viene scritta da autori occasionali,
allora la sua crescita richiede che l'inserimento di contributi occasionali
divenga più semplice e soddisfacente. Anziché cercare di spremere ancor più
quanti già passano la vita su Wikipedia, dobbiamo cercare di allargare la base
di coloro che contribuiscono almeno ogni tanto.

Sfortunatamente, proprio perché questi ultimi sono degli autori occasionali,
le loro opinioni non trovano spazio nell'attuale sistema di Wikipedia. Non
vengono coinvolti nei dibattiti sulle politiche operative, non partecipano
alle riunioni, non chiacchierano con Jimbo Wales. E così si evita di prendere
in considerazione quelle opzioni che potrebbero aiutarli in tal senso, ammesso
che vengano proposte.

Lontano dagli occhi, lontano dal cuore: basta poco per pensare che queste
persone invisibili non siano particolarmente importanti. Ne deriva la
convinzione di Wales che 500 utenti abbiano scritto mezza enciclopedia. Da qui
la sua ipotesi che gli autori esterni contribuiscano soprattutto con
vandalismi e cose senza senso. E da qui derivano quei commenti che si sentono
a volte in giro, cioè che sarebbe positivo rendere più difficile apportare
modifiche al sito.

«Non sono un amante del wiki che per caso è finito a lavorare su
un'enciclopedia», spiegava Wales al pubblico di Oxford. «Sono un amante delle
enciclopedie al quale è capitato di usare un wiki». Allora non sorprende la
sua idea di una Wikipedia scritta in modo tradizionale. Purtroppo è un quadro
pericoloso. Se Wikipedia continua a focalizzarsi sull'enciclopedia a scapito
del wiki, potrebbe finire per non essere né l'uno né l'altra.